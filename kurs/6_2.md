## 6.2. Розробка функціональної структури

Функціональна структура розробляється на основі вихідних даних, які являють собою викладені характеристики об’єкту (все виробництво) та вимог до нього (рис.2, стрілка з номером 1). Вихідні дані, на базі яких створюється функціональна структура наведені в таб.2.

Таблиця 2. Дані на базі яких створюється функціональна структура.

![](media/t2.png)

Характеристика функціональної структури повинна включати схему функціональної структури (С2) та опис автоматизованих функцій (П3).Функції, що повинні виконуватися системою (згідно ТЗ), розбивають на декілька вхаємопов’язаних інформаційними зв’язками під-функцій, згідно їх реалізації на окремих технічних засобах [1]. Ці функції та інформаційні зв’язки показуються на функціональній структурі. Схема функціональної структури виконується в довільній формі. Згідно ГОСТ 24.210-82 та РД 50-34.698.90 вона включає:

-     елементи функціональної структури ІАС (підсистем АС); автоматизовані функції та (або) задачі (комплекси задач); сукупність дій (операцій), які виконуються при реалізації автоматизованих функцій тільки технічними засобами (автоматично) або тільки людиною;

-     інформаційні зв’язки між елементами та з зовнішнім середовищем та короткою вказівкою змісту повідомлень та (або) сигналів, які передаються по зв’язкам, та при необхідності, зв’язки інших типів;

-     деталізовані схеми частин функціональної структури (при необхідності).

Варіанти виконання схем, та правила побудови подані в [1], [7]. В [7] функціональну структуру пропонується давати  у вигляді графових та блочних форм моделей інформаційних потоків. В курсовому проекті схему загальної функціональної структури КІСУ рекомендується показувати зі збереженням функціональної ієрархічності рівнів управління (див. рис.3). Наприклад: 0-й (нижній) рівень – рівень польових засобів, 1-й – рівень контролерів, 2-й рівень – рівень SCADA/HMI, 3-й рівень – рівень управління виробництвом. До схеми функціональної структури додається таблиця умовних позначень згідно Д3.1. Приклад таблиці показаний на таб.3.1.  

​    ![img](media/3.png)

Рис.3. Фрагмент функціональної структури КІСУ виробництвом цукру

Таблиця 3. Таблиця умовних позначень до схеми функціональної структури.

| Позначення       | Найменування                                                 |
| ---------------- | ------------------------------------------------------------ |
| польові ТЗА      | технічні  засоби автоматизації, які відносяться до польового рівня |
| ПЛК ДИФ          | мікропроцесорний  контролер для дифузійного відділення       |
| ПЛК САТ          | мікропроцесорний  контролер для 1-ї та 2-ї дефекосатурації   |
| ПЛК ФІЛ1         | мікропроцесорний  контролер для 1-го фільтру 1-ї сатурації   |
| ПК ДИФ           | АРМ  оператора дифузії (на базі комп’ютера)                  |
| ПК САТ           | АРМ  оператора дефекосатурації (на базі комп’ютера)          |
| ОП ФІЛ1          | операторська  панель для 1-го фільтру (входить до складу АРМ оператора фільтр. соку 1 сат) |
| ПК ДКС           | диспетчерсько-координуюча  станція – АРМ начальника зміни на базі комп’ютера |
| ТС ВЦ            | технологічний  сервер виробництва цукру - сервер архівів основних виробничих параметрів |
| Е1.0, E2.0, E5.0 | вимірювальне  перетворення                                   |
| V1.0, V2.0, V5.0 | управління  технологічним обладнанням та виконавчими механізмами |
| Y                | перетворення  та обробка інформації                          |
| C1.1, C2.1, C5.1 | автоматизоване  регулювання, управління технологічним процесом |
| С1.11            | координація  роботи фільтрів                                 |
| С1.12            | автоматизоване  управління відкачкою соку з холодного дефекатора |
| С1.2, С2.2, С5.2 | дистанційне  управління, формування завдання, настройка регуляторів |
| S1.1, S5.1       | автоматизоване  включення, відключення, переключення, блокування, запуск задач |
| S2.1             | автоматизована  задача управління фільтром                   |
| S1.2, S2.2, S5.2 | дистанційне  включення, відключення, переключення, блокування, запуск задач, зміна режимів  роботи регуляторів |
| I1.2, I2.2, I5.2 | відображення  для контролю за технологічним процесом         |
| I10.3            | відображення  для диспетчерського контролю за виробничим процесом |
| I10.11           | відображення  архівних даних по всьому виробництву           |
| R1.2, R5.2       | реєстрація  параметрів технологічного процесу                |
| R11.3            | реєстрація  основних виробничих параметрів                   |
| A1.2, А2.2, А5.2 | контроль  стану обладнання, технологічна сигналізація        |
| А10.3            | контроль  виробничих параметрів, контроль якості виробництва |
|                  |                                                              |

Інформаційні зв’язки (інформаційні потоки) між функціями та задачами можна показувати у вигляді стрілок, які вказують на напрямок передачі інформації, або без стрілок, якщо інформація передається в обидва боки. Інформаційні зв’язки, які передбачено реалізувати в курсовому проекті бажано помітити цифрами, для можливості посилання на них в текстовій частині.

Деталізовані схеми частин функціональної структури, наприклад окремі взаємопов’язані функції, які є результатом декомпозиції загальних функцій (викладених в ТЗ), можна показати у вигляді блочної моделі інформаційних потоків (рис.4). Необхідність зображення деталізованих схем узгоджується з керівником проекту.

![img](media/4.png)

Рис.4. Функціональна схема координованого управління роботою фільтрів 1-ї сатурації

В текстовій частині в описі автоматизованих функцій (П3) пояснюється та уточнюється схема функціональної структури. Зокрема необхідно вказати:

-     перелік функцій/задач та  вимоги до періодичності та тривалості їх виконання (беруться з ТЗ);

-     перелік сигналів та даних, які формують інформаційні зв’язки між функціями/задачами;

-     вимоги до періодичності відновлення сигналів та даних на входах функцій/задач. 

В курсовому проекті перелік функцій/задач та вимог до них планується приводити разом з переліком сигналів та даних у вигляді таблиці 4. Перелік сигналів та даних а також функції, які відносяться до польового рівня (наприклад Е1.0, V1.0, Y1.0, Y1.1 на рис.3) в даному розділі не вказуються, а наводяться в переліку В1 та В2 після розробки схеми автоматизації та технічної структури.     

В курсовому проекті до таблиці вносяться обов’язково ті функції, які відносяться до координації основної системи з суміжними. Внесення інших функцій узгоджується з керівником. 

Рекомендується таблицю виконувати в Excel, з метою перетворення її в відомість вхідних/вихідних змінних та даних для конкретного вузла системи або його функції. 

Таблиця 4. Перелік функцій/задач та сигналів/даних, пов’язаних з ними. 

![](media/t4.png)